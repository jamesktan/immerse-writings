چهار وادی
اثرحضرت بهاءالله


هو الحیّ

ای ضیآء الحقّ حسام الدّین راد
که فلک و ارکان چه تو شاهی نزاد
نمیدانم چرا یکمرتبه رشتهٴ محبّت را گسیختید و عهد محکم مودّت را شکستید مگر خدا نکرده قصوری در ارادت بهم رسید و یا فتوری در خلوص نیّت پیدا گشت که از نظر محو شدم و سهو آمدم
چه مخالفت بدیدی که ملاطفت بریدی
مگر آنکه ما ضعیفیم و تو احتشام داری
یا بیک تیر از کارزار برگشتی مگر نشنیده‌اید استقامت شرط راه است و دلیل ورود بارگاه انّ الّذین قالوا ربّنا الله ثمّ استقاموا تتنزّل علیهم الملائکة
و دیگر میفرماید فاستقم کما امرت لهذا مستقرّین بساط وصول را این سلوک لازم و واجب است
من آنچه شرط بلاغ است با تو میگویم
تو خواه از سخنم پند گیر و خواه ملال
اگرچه زیارت جواب نامه ننموده ذکر ارادت نزد عقلا خطا و بیجا است ولکن محبّت بدیع ذکر و قواعد قدیم را منسوخ نمود و معدوم کرد
قصّهٴ لیلی مخوان و غصّهٴ مجنون
عشق تو منسوخ کرد ذکر اوایل
نام تو میرفت و عاشقان بشنیدند
هر دو برقص آمدند سامع و قائل
فی حکمة الالهیّة و تنبیه الرّبّانیّة
من سر هر ماه سه روز ای صنم
بیگمان باید که دیوانه شوم
هان که امروز اوّل سه روزه است
روز فیروز است نه فیروزه است
شنیدم برای تبحیث و تدریس به تبریز و تفلیس حرکت فرموده‌اید و یا برای عروج معارج به سنندج تشریف برده‌اید
ای سیّد من متصاعدان سموات سلوک از چهار طائفه بیش نیستند مختصری ذکر میشود که در آن خدمت معلوم آید و مبرهن گردد که هر طائفه را چه علامت است و چه مرتبة
اوّل اگر سالکان از طالبان کعبهٴ مقصودند این رتبه متعلّق بنفس است ولکن نفس الله القائمة فیه بالسّنن مراد است 
و در این مقام نفس محبوب است نه مردود و مقبول است نه مقهور اگرچه در اوّل این رتبه محلّ جدال است ولکن آخر آن جلوس بر عرش جلال چنانکه میفرماید 
ای خلیل وقت و ابرهیم هش
این چهار اطیار رهزن را بکش
تا بعد از ممات سرّ حیات ظاهر شود
و این مقام نفس مرضیّه است که میفرماید فادخلی فی عبادی و ادخلی جنّتی
این مقام را اشارات بسیار است و دلالات بیشمار اینست که میفرماید سنریهم آیاتنا فی الآفاق و فی انفسهم حتّی یتبیّن لهم انّه لا اله الّا هو
پس معلوم میشود که کتاب نفس را باید مطالعه نمود نه رسالهٴ نحو را چنانچه میفرماید اقرأ کتاب نفسک و کفی بنفسک الیوم حسیباً
حکایت آورده‌اند که عارف الهی با عالم نحوی همراه شدند و همراز گشتند تا رسیدند بشاطی بحر العظمة عارف بی‌تأمّل توسّل فرموده بر آب راند و عالم نحوی چون نقش بر آب محو گشته مبهوت ماند بانگ زد عارف که چون عنان پیچیدی گفت ای برادر چه کنم چون پای رفتنم نیست سر نهادن اولی بود گفت آنچه از سیبویه و قولویه اخذ نموده‌ئی و یا از مطالب ابن حاجب و ابن مالک حمل فرموده‌ئی بریز و از آب بگذر
محو میباید نه نحو این را بدان
گر تو محوی بی‌خطر در آب ران
و دیگر میفرماید لا تکونوا کالّذین نسوا الله فأنساهم انفسهم اولئک هم الفاسقون
و اگر سالکان از ساکنان حجرهٴ محمودند این مقام راجع بعقل میشود که او را پیغمبر بدن مینامند و رکن اعظم میدانند لیکن عقل کلّی ربّانی مقصود است که در این رتبه تربیت امکان و اکوان بسلطنت او است نه هر عقل ناقص بی‌معنی چنانچه حکیم سنائی میگوید
عقل جزئی کی تواند گشت بر قرآن محیط
عنکبوتی کی تواند کرد سیمرغی شکار
عقل اگر خواهی که ناگه در عقیلت نفکند
گوش گیرش در دبیرستان الرّحمن درآر
و در این مقام تلاطم بسیار است و طماطم بیشمار گاهی سالک را متصاعد مینماید و گاهی متنازل اینست که میفرماید مرّة تجذبنی الی عرش العمآء و مرّة تهلکنی بنار الاغمآء چنانچه سرّ مکنونه از آیهٴ مبارکهٴ کهف در این مقام معلوم میشود که میفرماید
و تری الشّمس اذا طلعت تزاور عن کهفهم ذات الیمین و اذا غربت تقرضهم ذات الشّمال و هم فی فجوة منه ذلک من آیات الله من یهدی الله فهو المهتد و من یضلل فلن تجد له ولیّاً مرشدا
اگر کسی اشارات همین یک آیهٴ مبارکه را مطّلع شود کافی است او را اینست که در وصف این رجال میفرماید رجال لا تلهیهم تجارة و لا بیع عن ذکر الله
این مقام میزان است و پایان امتحان و در این رتبه هم استفاده ضرور ندارد و در تعلیم سالکین این لجّه میفرماید اتّقوا الله یعلّمکم الله و هم‌چنین میفرماید العلم نور یقذفه الله علی قلب من یشآء
پس باید محلّ را آماده نمود و مستعدّ نزول عنایت شد تا که ساقی کفایت خمر مکرمت از زجاجهٴ رحمت بنوشاند الا انّ بذلک فلیتنافس المتنافسون
و حینئذ اقول انّا للّه و انّا الیه راجعون
و اگر عاشقان از عاکفان بیت مجذوبند این سریر سلطنت را جز طلعت عشق جالس نتواند شد این مقام را شرح نتوانم و وصف ندانم
با دو عالم عشق را بیگانگی
و اندر او هفتاد و دو دیوانگی
مطرب عشق این زند وقت سماع
بندگی بند و خداوندی صداع
این رتبه صرف محبّت میطلبد و زلال مودّت میجوید و در وصف این اصحاب میفرماید الّذین لا یسبقونه بالقول و هم بأمره یعملون
این مقام نه سلطنت عقل را کفایت مینماید و نه حکومت نفس را چنانچه نبیّئی از انبیآء الله عرض نمود الهی کیف الوصول الیک قال الق نفسک ثمّ تعال
ایشان قومی هستند که صفّ نعال را با صدر جلال یک دانند و ایوان جمال را با میدان جدال در سبیل محبوب یک شمرند
و معتکفین این بیت مطلب ندانند و مرکب برانند جز نفس دوست در دوست هیچ نبینند و کلّ الفاظ را مهمل دانند و جمیع مهملات را مستعمل دارند سر از پا نشناسند و دست از پا فرق ننمایند سراب را نفس آب گویند و ذهاب را سرّ ایاب خوانند اینست که میگوید
وصفی ز حسن روی تو در خانقه فتاد
صوفی طریق خانهٴ خمّار برگرفت
عشقت بنای صبر بکلّی خراب کرد
جورت در امید بیکبار برگرفت
و در این مقام تعلیم و تعلّم البتّه عاطل ماند و باطل گردد
عاشقان را شد مدرّس حسن دوست
دفتر و درس و سبقشان روی او است
درسشان آشوب و شور و ولوله
نی زیادات است و باب سلسله
سلسلهٔ این قوم جعد مشکبار
مسئله دور است لیکن دور یار
فی المناجاة للّه تبارک و تعالی
ای خدا ای فضل تو حاجت روا
با تو یاد هیچ کس نبود روا
ذرّهٴ علمی که در جان من است
وارهانش از هوا و خاک پست
قطرهٴ دانش که بخشیدی ز پیش
متّصل گردان بدریاهای خویش
اذاً اقول لا حول و لا قوّة الّا بالله المهیمن القیّوم
و اگر عارفان از واصلان طلعت محبوبند این مقام عرش فؤاد است و سرّ رشاد و این محلّ رمز یفعل ما یشآء و یحکم ما یرید است
که اگر کلّ من فی السّموات و الأرض الی یوم ینفخ فی الصّور شرح این رمز شریف و سرّ لطیف را فرمایند البتّه از عهدهٴ حرفی برنیایند و احصا نتوانند زیرا که این مقام قدر است و سرّ مقدّر اینست که سؤال نمودند از این مسئله فرمودند بحر ذخّار لا تلجه ابداً و باز سؤال فرمودند فرمودند لیل دامس لا تسلکه
و هر کس ادراک این رتبه نمود البتّه ستر نماید و اگر رشحی اظهار دارد یا ابراز نماید البتّه سر او بر دار مرتفع خواهد شد با وجود این قسم بخدا که اگر طالب مشهود میگشت مذکور میآمد زیرا که میفرماید الحبّ شرف لم یکن فی قلب الخائف الرّاهب
و انّ السّالک الی الله فی منهج البیضآء و الرّکن الحمرآء لن یصل الی مقام وطنه الّا بکفّ الصّفر عمّا فی ایدی النّاس و من لم یخف الله اخافه الله من کلّ شیء و من خاف الله یخاف منه کلّ شیء
پارسی گو گرچه تازی خوشتر است
عشق را خود صد زبان دیگر است
چه ملیح است این فرد در این مقام
گر درّ عطا بخشد اینک صدفش دلها
ور تیر بلا آید اینک هدفش جانها
و اگر مخالف حکم کتاب نمیبود البتّه قاتل خود را از مال خود قسمت میدادم و ارث میبخشیدم و منّتش میبردم و دستش بر چشم میمالیدم ولیکن چه ‌کنم که نه مال دارم و نه سلطان قضا چنین امضا فرمود
حینئذ اجد رائحة المسک من قمص الهآء عن یوسف البهآء کأنّی وجدتها قریباً ان انتم تجدونها بعیداً
بوی جانی سوی جانم میرسد
بوی یار مهربانم میرسد
از برای حقّ صحبت سالها
باز گو حالی از آن خوشحالها
تا زمین و آسمان خندان شود
عقل و روح و دیده صد چندان شود
این محلّ صحو بحت و محو باتّ است محبّت را هم در این رتبه راهی نیست و مودّت را مقامی نه چنانچه میفرماید المحبّة حجاب بین المحبّ و المحبوب محبّت هم در این مقام قمص حجاب میشود و آنچه غیر دوست غطا میگردد و اینست که حکیم سنائی میگوید
سوی آن دلبر نپوید هیچ کس با آرزو
با چنان گلرخ نخسبد هیچ تن با پیرهن
زیرا که این عالم الله است و منزّه از اشارات خلق رجال
این بیت بر بساط نشاط با کمال فرح و انبساط الوهیّت مینمایند و ربوبیّت میفرمایند و بر نمارق عدل متمکّن شده‌اند و حکم میرانند و هر ذی حقّی را بقدر اندازهٴ او عطا میفرمایند و شاربان این کؤوس در قباب عزّت فوق عرش قدم ساکنند و در خیام رفعت بر کرسیّ عظمت جالس الّذین لا یرون فیها شمساً و لا زمهریراً
در این رتبه سموات اعلی با ارض ادنی تعارض ندارد و تفاوت نجوید زیرا که مقام الطاف است نه بیان اضداد اگرچه در هر آن در شأن بدیع جلوه نماید یک شأن بیش نیست اینست که در یک مقام میفرماید لا یشغله شأن عن شأن و در مقام دیگر میفرماید کلّ یوم هو فی شأن ذلک من طعام الّذی لم یتسنّه طعمه و لن یتغیّر لونه اگر قدری میل فرمائی البتّه این آیه را تلاوت میفرمائی وجّهت وجهی للّذی فطر السّموات و الأرض حنیفاً مسلماً و ما انا من المشرکین و کذلک نری ابرهیم ملکوت السّموات و الأرض لیکون من المؤمنین اذاً فأدخل یدک فی جیبک ثمّ اخرجها بالقوّة لتشهدها نوراً للعالمین
چه لطیف است این ماء عذب از ید ساقی محبور و چه رقیق است این خمر طهور از دست طلعت مخمور و چه نیکو است این طعام سرور از کؤوس کافور هنیئاً لمن شرب منها و عرف لذّتها و بلغ الی مقام معرفتها
بیش از این گفتن مرا در خوی نیست
بحر را گنجایش اندر جوی نیست
زیرا که سرّ این در کنائز عصمت مکنون است و در خزائن قدرت مخزون منزّه از جواهر بیان است و مقدّس از لطائف تبیان
حیرت در این مقام بسیار محبوب است و فقر بحت بسیار مطلوب اینست که میفرماید الفقر فخری و دیگر ذکر شده للّه تحت قباب العزّ طائفة اخفاهم فی ردآء الفقر اجلالاً آنها هستند که از چشم او ملاحظه نمایند و از گوش او هوش دارند چنانچه در حدیث مشهور مذکور است
اخبار و آیات آفاقی و انفسی در این رتبه بسیار است ولیکن بدو حدیث اکتفا میرود تا نوری باشد برای مطالعین و سروری باشد برای مشتاقین
اوّل اینست که میفرماید عبدی اطعنی حتّی اجعلک مثلی انا اقول کن فیکون و انت تقول کن فیکون
و ثانی اینست که میفرماید یا ابن آدم لا تأنس بأحد ما وجدتنی و متی اردتنی وجدتنی بارّاً قریبا
آنچه مذکور شد از اشارات بدیعه و دلالات منیعه راجع است بحرف واحد و نقطهٴ واحده ذلک من سنّة الله و لن تجد لسنّته تبدیلاً و لا تحویلاً

مدّتی است که این نوشته را بیاد شما شروع نمودم و چون کاغذ قبل ملاحظه نشد قدری ابتدا گله و شکایت رفت لکن توقیع تازه رفع نمود و سبب شد که این رقعه را ارسال نمودم ذکر حبّ بنده در آن حضرت احتیاج اظهار ندارد و کفی بالله شهیداً و در خدمت جناب شیخ محمّد سلّمه الله تعالی باین دو فرد اکتفا نمودم معروض دارند
من کوی تو جویم که به از عرش برین است
من روی تو بینم که به از باغ جنان است
اذاً عرضت امانة العشق علی القلم ابی ان یحملها فصار منصعقاً فلمّا افاق قال سبحانک انّی تبت الیک و انا اوّل المستغفرین و الحمد للّه ربّ العالمین
شرح این هجران و این سوز جگر
این زمان بگذار تا وقت دگر
خوشتر آن باشد که سرّ دلبران
گفته آید در حدیث دیگران
فتنه و آشوب و خونریزی مجو
بیش از این از شمس تبریزی مگو
و السّلام علیکم و علی من طاف حولکم و فاز لقائکم
آنچه بنده از پیش عرض نمودم مگس میل فرمود این از خوبی مرکّب میشود اگرچه سعدی در این مقام فردی ذکر نموده
من دگر چیز نخواهم بنویسم که مگس
زحمتم میدهد از بسکه سخن شیرین است
دیگر دست از تحریر عاجز شد التماس مینماید که بس است لهذا میگویم سبحان ربّی ربّ العزّة عمّا یصفون


*


این سند از کتابخانهٔ مراجع بهائی دانلود شده است. شما مجاز هستید از متن آن با توجّه به مقرّرات مندرج در سایت www.bahai.org/fa/legal استفاده نمائید.